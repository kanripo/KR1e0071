# -*- mode: mandoku-view; -*-
#+TITLE: 春秋胡傳附錄纂疏
#+DATE: 2015-08-24 22:15:29.993399
#+PROPERTY: ID KR1e0071
#+PROPERTY: BASEEDITION WYG    
#+PROPERTY: JUAN 提要
<pb:KR1e0071_WYG_000-1a>¶
欽定四庫全書　　　　　經部五¶
　春秋胡傳附録纂疏　　　春秋𩔖¶
　　提要¶
　　　　(臣/)等謹案春秋胡傳附録纂疏三十卷元汪¶
　　　　克寛撰克寛字徳輔一字仲裕祁門人泰定¶
　　　　丙寅嘗中浙江鄉試次年㑹試見黜遂不再¶
　　　　出是書前有克寛自序稱詳注諸國紀年謚¶
　　　　號可究事實之悉備列經文同異可求聖筆¶
<pb:KR1e0071_WYG_000-1b>¶
　　　　之真益以諸家之說而禆胡氏之闕遺附以¶
　　　　辨疑權衡而知三傳之得失然其大旨終以¶
　　　　胡傳為宗考元史選舉志延祐二年定經義¶
　　　　經疑取士條格春秋用三傳及胡安國傳虞¶
　　　　集序中亦及其事葢兼為科舉而設陳霆譏¶
　　　　其以魯之郊祀為夏正復以魯之烝嘗為周¶
　　　　正是亦遷就胡傳不免騎牆之一証然能於¶
　　　　胡傳之說一一考其援引所自出如注有疏¶
<pb:KR1e0071_WYG_000-2a>¶
　　　　於一家之學亦可云詳盡矣明永樂中胡廣¶
　　　　等修春秋大全其凡例云紀年依汪氏纂疏¶
　　　　地名依李氏㑹通經文以胡氏為據例依林¶
　　　　氏其實乃全勦克寛此書原本具在可以一¶
　　　　一互勘也乾隆四十三年六月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)陸　費　墀¶
#+PROPERTY: JUAN 原序
<pb:KR1e0071_WYG_000-3a>¶
春秋胡傳附録纂疏原序¶
仲尼假魯史寓王法春秋之義立矣然聖人之志有非¶
賢者所能盡知是以三家之傳有時而戾夫二百四十¶
二年行事亦多矣非聖人從而筆削之則綱常之道或¶
幾乎熄託之空言可乎㳺夏深知夫子之志而未嘗措¶
一辭孟氏發明宗㫖辭簡而要左氏考事精闇於大義¶
公榖疎於考事義則甚精胡氏摭三家之長而斷之以¶
理漢唐諸儒奥論葢深有取間若有未底於盡善者豈¶
<pb:KR1e0071_WYG_000-3b>¶
猶俟於後之人歟吾宗徳輔年妙而志强學優而識敏¶
濳心經傳嘗名薦書於是徧取諸說之可以發明胡氏¶
者疏以成編觀其取舍之嚴根究之極亦精於治經者¶
歟予嘗病世之學者勦塵腐矜新竒竊附作者之列奚¶
可哉徳輔學有原委而纂集之志思欲羽翼乎經傳可¶
尚也峕至元再元之四年嵗在戊寅春三月一日新安¶
汪澤民序¶
昔之𫝊春秋者有五家而鄒夾先亡學春秋者據左氏¶
<pb:KR1e0071_WYG_000-4a>¶
以記事以觀聖筆之所斷而或議其浮華與經意逺者¶
多矣是以公榖據經以立義專門之學尚焉唐啖趙氏¶
師友之間始知求聖人之意於聖人手筆之書宋之大¶
儒以為可與三傳兼治者明其能専求於經也然傳亡¶
存者惟纂例等書意其傳之所發明無出於所存之書¶
者清江劉氏權衡三傳得之為多而其所為傳用意奥¶
深非博洽於典禮舊文者不足以盡明之是以知者鮮¶
矣葢嘗竊求於先儒之言以為直書其事而義自見斯¶
<pb:KR1e0071_WYG_000-4b>¶
言也學春秋者始有以求聖人之意而無附㑹糾纒之¶
失矣程叔子所謂時措之宜為難知者可以求其端焉¶
胡文定公之學實本於程氏然其生也當宋人南渡之¶
時姦佞用事大義不立苟存偏安忠義憤怨内修之未¶
備外攘之無䇿君臣父子之間君子思有以正其本焉¶
胡氏作傳之意大抵本法於此蓋其學問之有原是以¶
義理貫穿而辭㫖無不通𩔖例無不合想其發憤忘食¶
知天下之事必可以有為聖人之道必可以有立上以¶
<pb:KR1e0071_WYG_000-5a>¶
感發人君天職之所當行下以啓天下人心之所久蔽¶
區區之志庶幾夫子處定哀之間者乎東南之人賴有¶
此書雖不能盡如其志誦其言而凛然猶百十年至其¶
國亡志士仁人之可書未必不出於此也然其為學博¶
極羣書文義之所引不察者多矣國家設進士科以取¶
人治春秋者三傳之外獨以胡氏為說豈非以三綱九¶
法赫然具見於其書者乎而治舉子業者掇拾緒餘以¶
應有司之格既無以得據事直書之㫖又無以得命徳¶
<pb:KR1e0071_WYG_000-5b>¶
討罪之嚴無以畣聖朝取士明經之意新安汪徳輔以¶
是經舉于淛省其歸養也能取胡氏之説考其援引之¶
所自出原𩔖例之始發而盡究其終謂之春秋纂疏其¶
同郡同氏前進士叔志父詳序之夫讀一家之書則必¶
盡一家之意所以為善學也推傳以達乎經因賢者之¶
言以盡聖人之志則吾於徳輔尤有取也至正元年辛¶
巳七月十有八日雍虞集序¶
#+PROPERTY: JUAN 先儒格言
<pb:KR1e0071_WYG_000-6a>¶
先儒格言¶
周子曰春秋正王道明大法也孔子為後世王者而修¶
　也亂臣賊子誅死者於前所以懼生者於後也¶
程伯子曰春秋謹華夷之辨¶
程叔子曰春秋經不通求之傳傳不通求之經¶
又曰由堯舜至於周文質損益其變極矣其法詳矣仲¶
　尼參酌其宜為萬世王制之所折衷此作春秋之本¶
　意也觀其告顔子為邦之道可見¶
<pb:KR1e0071_WYG_000-6b>¶
又曰春秋已前既已立例到近後來書得全别一般事¶
　便書得别有意思若依前例觀之殊失之也¶
或問左氏可信否曰不可全信信其可信者耳問公榖¶
　如何曰又次於左氏問左氏即是丘明否曰傳中無¶
　丘明字不可考¶
朱子曰春秋皆亂世之事聖人一切裁之以天理¶
又曰春秋以形而下者說上那形而上者去¶
又曰春秋大指其可見者誅亂臣討賊子内中國外夷¶
<pb:KR1e0071_WYG_000-7a>¶
　狄貴王賤霸而已¶
又曰周衰王者之賞罰不行於天下諸侯强凌弱衆暴¶
　寡是非善惡由是不明人欲肆而天理㓕矣夫子因¶
　魯史而修春秋代王者之賞罰是是而非非善善而¶
　惡惡誅奸諛於既死發濳徳之幽光是故春秋成而¶
　亂臣賊子懼¶
又曰春秋明王法而不廢五伯之功¶
又曰觀其予五伯其中便有一箇奪底意思¶
<pb:KR1e0071_WYG_000-7b>¶
又曰春秋十二公時各不同如隱桓之時王室新東遷¶
　號令不行天下星散無主莊僖之時桓文迭伯政自¶
　諸侯出天下始有綂一宣公之時楚莊盛强主盟中¶
　國諸侯服齊服晉者亦皆朝楚及襄公之世晉悼出¶
　來整頓楚始退去繼而呉越又强入來争伯定哀之¶
　世政皆自大夫出魯有三家晉有六卿齊有田氏宋¶
　有華向被他肆意¶
又曰春秋初時天王尚略有戰伐之屬到後來都無了¶
<pb:KR1e0071_WYG_000-8a>¶
　只是諸侯抗衡諸侯纔不奈何又被大夫出來做大¶
　夫纔不奈何又被陪臣出來做¶
又曰春秋之作葢以當時人欲横流遂以二百四十二¶
　年行事寓其襃貶恰如今之事送在法司相似極是¶
　嚴謹一字不輕易¶
問讀春秋之法曰只是據經所書之事迹而凖折以先¶
　王之道某是某非某人是底猶有未是處不是底又¶
　有彼善於此處自將道理折衷便見只是聖人言語¶
<pb:KR1e0071_WYG_000-8b>¶
　細密要人子細斟量考索耳¶
又曰看春秋固當以𩔖例相通然亦先須隨事觀理反¶
　復涵泳令胷次開闊義理通貫方有意味¶
又曰春秋一事各是發明一例如觀山水徙步而形𫝑¶
　不同¶
又曰看春秋且須看左氏首尾意思通貫方能略見聖¶
　人筆削與當時事之大意¶
又曰左氏說得春秋事有七八分¶
<pb:KR1e0071_WYG_000-9a>¶
又曰左氏曾見國史考事頗精只是不知大義公榖考¶
　事甚踈義理却精二人是經生不曾見國史¶
又曰孔子作春秋當時亦須與門人講說所以公榖左¶
　氏得一箇源流只是漸漸訛舛當初若全無傳授如¶
　何鑿空摸得¶
又曰公榖想得皆是齊魯間儒其所著之書恐有所傳¶
　授但皆雜以已意所以有差舛其有合道理者疑是¶
　聖人之舊¶
<pb:KR1e0071_WYG_000-9b>¶
又曰公榖二傳所以異者𩔖多人名地名而非大義之¶
　所繫¶
又曰安國春秋明天理正人心扶三綱叙九法體用該¶
　貫有剛大正直之氣¶
又曰胡文定春秋傳大義正議論有開闔精神¶
又曰胡文定義理正當¶
記延平先生曰春秋且將諸家熟看以胡文定解為凖¶
　的玩味乆必有㑹心卒看不得也¶
<pb:KR1e0071_WYG_000-10a>¶
又曰某平生不敢說春秋若說時只是將胡文定說扶¶
　持說去畢竟去聖人千百年後如何知聖人之心¶
或云文定說得理太多盡堆在裏面曰他是恁地不是¶
　如此底也押從這理上來¶
又曰春秋今來大綱是從胡文定說但中間也自有難¶
　穩處¶
問文定公據孟子春秋天子之事一句作骨如此則是¶
　聖人有意誅賞曰文定是如此說道理也是恁地但¶
<pb:KR1e0071_WYG_000-10b>¶
　聖人只是書放那裏使後世因此去考見道理如何¶
　便為是如何便為不是¶
問於二禮書春秋未有說何也曰春秋是當時實事孔¶
　子書之後世諸儒學未至而各立已意正横渠所謂¶
　非理明義精而治之故其說多鑿是也惟伊川程子¶
　以為經世之大法得其㫖矣然其間極有無定當難¶
　處置處今不若且存取胡氏本子與後世看縱未能¶
　盡得之然不中不逺矣¶
<pb:KR1e0071_WYG_000-11a>¶
又曰春秋書正據伊川說則是周正建子但非春而書¶
　春則夫子有行夏時之意而假天時以立義爾文定¶
　引商書十二月漢史冬十月為證以明周不改月此¶
　固然矣然以孟子考之則七八月乃建午建未之月¶
　暑雨苗長之時而十一月十二月乃建戌建亥之月¶
　將寒成梁之侯又自并改月號或是當時二者並行¶
　惟人所用(愚按當時必有兩等語一等以周正紀之/一等從當時之便故當時詩人之辭多用)¶
　(夏正而豳風一之日二之日乃周正又十月下云曰/為改歳亦周正也如左傳僖五年卜偃曰丙之晨龍)¶
<pb:KR1e0071_WYG_000-11b>¶
　(尾伏辰鶉之賁賁天䇿焞焞虢公其奔其九月十月/之交乎冬十二月丙子朔晉㓕虢虢公奔京師卜偃)¶
　(言夏正左氏紀周正秦人月令純用夏正又於季秋/云為來歳受朔日乃秦正如後世度量權衡朝廷所)¶
　(頒雖葉舊從新然官府所用則從時君之制民間私/用習俗所便或從舊或從新不能一其制度亦此𩔖)¶
　(也/)但春秋既是國史則必用時王之正其比商書不¶
　同者後世之彌文而秦漢直書十月者則其制度之¶
　闊略耳¶
又曰文定春秋說夫子以夏時冠月以周正紀事謂如¶
　公即位依舊是十一月只是孔子改正作春正月按¶
<pb:KR1e0071_WYG_000-12a>¶
　今周禮有正月有正歳則周實是元改作春正月夫¶
　子所謂行夏之時只是為他不順欲改從建寅如孟¶
　子說七八月之間旱這斷然是五六月十一月徒杠¶
　成十二月輿梁成這分明是九月十月若真是十一¶
　月十二月時寒自過了何用更造橋梁¶
臨川呉氏曰月者時王所改之月也故歳首正月或二¶
　月或三月月數之上更加王字以見此月乃周王所¶
　頒之厯按周改月數而詩之小雅四篇所稱六月十¶
<pb:KR1e0071_WYG_000-12b>¶
　月四月二月雖是周時之詩而用夏正之月葢夏正¶
　得天時之正行於民間者乆故作詩者從舊俗稱之¶
　爾豳風七月公劉之詩也乃夏之時所作若書之周¶
　書禮之周官戴記所載左氏公榖三傳所述及孟子¶
　所言則皆周所改之月也¶
#+PROPERTY: JUAN 凡例
<pb:KR1e0071_WYG_000-13a>¶
凡例¶
一紀年畧如朱子通鑑綱目例註甲子於行上分註周¶
　王紀年始終於行下齊晉霸國衛蔡鄭曹同姓陳杞¶
　宋先代之後秦楚呉强國凡紀年始終亦分註每年¶
　之下¶
一三傳經文互有同異陸氏釋文畧見而未詳啖趙¶
　陸氏稍詳而未盡亦有與今本不合者故今所編¶
　經文以胡氏為據而詳註各傳同異增損於經文¶
<pb:KR1e0071_WYG_000-13b>¶
　之下¶
一近代諸儒惟胡氏發明程子之意最詳朱子稱其義理¶
　正當是以國家設科專用三𫝊及胡𫝊然三𫝊自有註¶
　疏全文故今纂䟽以胡氏為主而於經下分註附録三¶
　𫝊要語(或胡氏已引用則不復重出/其引而不詳者或附注其間)及程子𫝊并采止¶
　齊陳氏後𫝊事變始終附之經文之下諸侯見於經者¶
　皆旁注諡號以備參考地名人名則引杜氏張氏等¶
　註或諸家註義於經有所發明而不可附於𫝊者亦¶
<pb:KR1e0071_WYG_000-14a>¶
　附於下¶
一凡胡傳於經所書事有於首卷已發例者有見於他¶
　公而不必解者有可以推𩔖而通者並采茅堂胡氏¶
　(寜/)所録通㫖及諸家𫝊註有相𥙷益者附之¶
一凡胡傳引本經前後事證及諸經子史並註本末於¶
　各傳之下¶
一凡諸先儒之說但順經意編次不以時之先後為序¶
一三傳或與經意不侔則摘其最著者引啖趙辨疑劉¶
<pb:KR1e0071_WYG_000-14b>¶
　氏權衡附於後¶
一通經𩔖例書法精微間附管見或近世新說有過求¶
　者頗推廣先儒之說以辨同異並以愚按别之¶
一經文音反多本陸氏釋文其係𩔖隔者僭更之𫝊文¶
　各隨本義音註(如應字本平聲處字本上聲覆字本/去聲之𩔖始見音之而曰後放此)¶
　字義之稍難見者亦間釋之葢為初學者設爾凡音¶
　釋各註本字下不俟句絶省文也¶
一近年書肆刋本多有漏誤並以胡傳舊本考定改正¶
<pb:KR1e0071_WYG_000-15a>¶
　(如隱三年外盟㑹作宋盟㑹成六/年民著於君臣之義作明著之類)¶
　　克寛謹按春秋傳註無慮數十百家至子程子始¶
　　求天理於遺經作傳以明聖人之志俾大義炳如¶
　　日星微辭奥㫖瞭然若眎諸掌胡文定公又推廣¶
　　程子之說著書十餘萬言然後聖人存天理遏人¶
　　欲之本意遂昭焯於後世愚嘗佩服過庭之訓自¶
　　㓜誦習至治壬戌從先師可堂呉先生受業於浮¶
　　梁之學官朝夕玩繹若有得焉顧每自病謏見寡¶
<pb:KR1e0071_WYG_000-15b>¶
　　聞而於𩔖例之始終證據之本末莫能融貫而旁¶
　　通之乃元綂甲戌教導郡齋講劘之暇因閲諸家¶
　　傳註采摭精語䟽于其下日積月羡㑹崪成編非¶
　　敢以示同志葢以私備遺忘云爾竊嘗伏讀聖人¶
　　之經一事之筆削一言之增損一字之同異無非¶
　　聖心精微之攸寓而酌乎義理之至當如殊㑹一¶
　　也而㑹王世子則書及以㑹以卑㑹尊之辭也所¶
　　以尊儲君也㑹呉則書㑹以㑹以此㑹彼之辭也¶
<pb:KR1e0071_WYG_000-16a>¶
　　所以外裔夷也同盟一也而新城雞澤獨於公㑹¶
　　諸侯之下書某日同盟葢新城乃趙盾主盟而雞¶
　　澤單子與盟故皆書日以繋同盟之上所以謹其¶
　　瀆君臣之分而異之也楚成使宜申獻㨗戰泓圍¶
　　宋皆貶書人所以賤僣竊而㑹盂書爵于陳蔡鄭¶
　　許曹君之上以著其争霸之實葢不書爵則疑非¶
　　楚君昭公失國㑹鄟陵如齊如乾侯其返雖不告¶
　　廟皆書公至所以存君而必繫居于鄆葢不言居¶
<pb:KR1e0071_WYG_000-16b>¶
　　鄆則疑于復國通諸二百四十二年於例中見法¶
　　例外通𩔖諸如此者遽數之不能終區區一得之¶
　　愚不逭僭躐而輒附焉至元丁丑嘗求訂定於宗¶
　　公叔志先生以為足以羽翼乎經傳畀之序引明¶
　　年值鬱攸之變斷簡煨燼漫不復存越三年辛巳¶
　　搜輯舊聞往正是于邵菴虞先生頗加獎勵并題¶
　　卷端克寛自揆淺陋奚敢管窺聖經賢傳之萬一¶
　　然詳註諸國紀年諡號而可究事實之悉備列經¶
<pb:KR1e0071_WYG_000-17a>¶
　　文同異而可求聖筆之真益以諸家之說而禆胡¶
　　傳之闕遺附以辨疑權衡而知三傳之得失庶幾¶
　　初學者得之不待徧考羣書而辭義粲然亦不為¶
　　無助也至正六年倉龍丙戌二月甲寅後學新安¶
　　汪克寛謹書于富川任氏書塾¶
#+PROPERTY: JUAN 引用姓氏
<pb:KR1e0071_WYG_000-18a>¶
引用姓氏¶
　左氏傳　外傳¶
　公羊傳¶
　榖梁傳¶
　董子(仲舒/)　(漢廣川/)　春秋繁露　賢良䇿¶
　劉氏(向/)　　　　　　左傳註　五行傳¶
　賈氏(逵/)　　　　　　左傳註¶
　服氏(䖍/)　　　　　　左傳註¶
<pb:KR1e0071_WYG_000-18b>¶
　鄭氏(𤣥成/康)　　　　　三傳異同論¶
　徐氏(邈/)　　　　　　榖梁傳註¶
　江氏(熈/)　　　　　　榖梁傳註¶
　何氏(休公/邵)　(任城/)　　公羊傳註¶
　許氏(慎重/叔)　　　　　說文¶
　杜氏(預凱/元)　(晉/)　　　左傳註¶
　范氏(寗子/武)　(順陽/)　　榖梁傳註¶
　郭氏(象/)　　　　　　莊子註¶
<pb:KR1e0071_WYG_000-19a>¶
　孔氏(頴達/)　(唐/)　　　左傳正義¶
　楊氏(士勛/)　　　　　榖梁傳䟽¶
　徐氏(彦/)　　　　　　公羊傳䟽¶
　啖氏(助佐/叔)　　　　　春秋纂例　微㫖　辨疑¶
　趙氏(匡循/伯)　　　　　同前¶
　陸氏(淳/)　　　　　　同前¶
　陳氏(岳/)　　　　　　春秋折衷論¶
　李氏(瑾/)　　　　　　春秋指掌義¶
<pb:KR1e0071_WYG_000-19b>¶
　何氏(濟川/)　　　　　春秋本㫖¶
　齊氏　　　　　　　春秋㫖要¶
　劉氏(炫/)　　　　　　春秋規過¶
　盧氏(仝/)　　(玉川/)　　春秋摘微¶
　王氏　　　　　　　春秋箋義¶
　程子(頥叔/正)　(伊川/河南)　　春秋傳　易傳　遺書¶
　張子(載厚/子)　(橫渠/大梁)　　正蒙¶
　邵子(雍夫/堯)　(康節/河南)　　皇極經世書¶
<pb:KR1e0071_WYG_000-20a>¶
　朱子(熹晦/元)　(晦菴/新安)　　(四書集註/通鑑綱目)　(語録義文集傳/易本  詩集)¶
　安定胡氏(瑗之/翼)　(安定/海陵)春秋論¶
　孫氏(復復/明)　(泰山/)　　春秋傳　尊王發微¶
　劉氏(敞父/原)　(公是/清江)　　春秋傳　意林　三傳權衡¶
　髙郵孫氏(覺老/莘)　　　春秋傳　經社要義¶
　常山劉氏(絢夫/質)　　　春秋傳¶
　蘇氏(轍由/子)　(潁濵/眉山)　　春秋傳¶
　尹氏(焞/)　　　　　　語孟集義¶
<pb:KR1e0071_WYG_000-20b>¶
　宋氏　　　　　　　春秋新義¶
　襄陵許氏(翰/)　　　　春秋解¶
　蜀孫氏(抃/)　　　　　春秋¶
　呉郡朱氏(長文/)　　　春秋通志¶
　黎氏(釙/)　　　　　　春秋經解¶
　劉氏(本/)　　　　　　春秋中論¶
　任氏(公輔/)　　　　　春秋明辨¶
　鄭氏(樵仲/漁)　　　　　春秋地名譜¶
<pb:KR1e0071_WYG_000-21a>¶
　髙氏(閲崇/抑)　(息齋/四明)　　　　春秋集註¶
　陳氏(傅良/君舉)　(止齋/永嘉)　　　　春秋後傳¶
　陵陽李氏　　　　　　(闕/)¶
　沙隨程氏(逈乆/可)　　　　　春秋解¶
　吕氏(本中/居仁)　　　　　　　春秋解¶
　東萊吕氏(祖謙/伯㳟)　　　　　春秋集解¶
　王氏(葆光/彦)　　　　　　　春秋集傳¶
　南軒張氏(栻夫/敬)　　　(廣漢/)語孟註¶
<pb:KR1e0071_WYG_000-21b>¶
　薛氏(季宣/士龍)　(永嘉/)　　春秋經解¶
　張氏(洽徳/元)　(主一/清江)　　春秋集註¶
　林氏(堯叟/唐翁)　　　　　左傳句解¶
　勉齋黄氏(榦卿/直)　(三山/)續儀禮通解¶
　九峯蔡氏(沉黙/仲)　　　書集傳¶
　信齋楊氏(復/)　　(秦溪/)續儀禮通解¶
　項氏(安世/)　(平庵/江陵)　　春秋家説¶
　永嘉吕氏(大圭/)　(樸鄉/)春秋或問¶
<pb:KR1e0071_WYG_000-22a>¶
　輔氏(廣卿/漢)　(潜庵/)　　四書¶
　呉興沈氏(棐伯/文)　　　春秋比事¶
　呉郡李氏(琪/)　(竹湖/)　春秋世紀¶
　家氏(鉉翁/)　(則堂/)　　春秋傳¶
　文定公　　　　　　春秋通例　文集¶
　呉先生(仲迂/可翁)　(可堂/番易)　春秋紀聞　經傳發明¶
　新安羅氏(願良存齋/端)　爾雅翼¶
　臨川呉氏(澂清草廬/伯)　春秋纂言　總例¶
<pb:KR1e0071_WYG_000-22b>¶
　鼎峯趙氏(良鈞/)　　　春秋釋義¶
　新安俞氏(皋逺/心)　　　春秋集傳¶
　鄱陽萬氏(孝恭/)　　　春秋百問¶
　鄱陽馬氏(端臨/貴與)　(竹村/)文獻通考¶
　五峯胡氏(宏仲文定公子/仁    建安)文集¶
　茅堂胡氏(寜仲宏之弟/和)春秋通㫖¶
　資中黃氏(澤望/楚)　　　春秋補註¶
　雙峯饒氏(魯輿/伯)　(廣信/)石洞紀聞¶
<pb:KR1e0071_WYG_000-23a>¶
　建安葉氏(采/)　　　　近思録註¶
　丹陽洪氏(興祖/慶善)　　　春秋本㫖¶
